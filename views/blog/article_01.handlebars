<slot>
    {
    "title": "12 tips til succes på 1.år på jura",
    "subtitle": "Om få uger begynder næsten 1500 nyoptagne studerende på de juridiske bacheloruddannelser i Aalborg, Aarhus, Odense og København. De fleste, der har været den lange mølle igennem husker opstarten som en stejl indlæringskurve med et virvar af indtryk, fest og farver, men også som en tid med mange spændinger og usikkerhed. For mange går der ikke lang tid før virkeligheden og tvivlen melder sig; hvad kræver det egentlig at studere? Nedenfor følger 12 tips der kan bane vejen for succes på første år på jurastudiet. HA.jur.-studerende og studerende fra andre samfundsvidenskabelige uddannelser kan også læse med…",
    "image": "American_law_digests.jpg",
    "index": 1
    }
</slot>

<h1>12 tips til succes på 1.år på jura</h1>

<h4>Af Frederik Waage, adjunkt, dr. jur., SDU</h4>

<p>Om få uger begynder næsten 1500 nyoptagne studerende på de juridiske bacheloruddannelser i Aalborg, Aarhus, Odense og København. De fleste, der har været den lange mølle igennem husker opstarten som en stejl indlæringskurve med et virvar af indtryk, fest og farver, men også som en tid med mange spændinger og usikkerhed. For mange går der ikke lang tid før virkeligheden og tvivlen melder sig; hvad kræver det egentlig at studere? Nedenfor følger 12 tips der kan bane vejen for succes på første år på jurastudiet. HA.jur.-studerende og studerende fra andre samfundsvidenskabelige uddannelser kan også læse med…</p>

<h2>1.Giv studiet din fulde arbejdskraft!</h2>

<p>I løbet af de seneste 15-20 år er det blevet en grundlæggende betingelse at man som jurastuderende formår at jonglere med både jurastudie og studierelevant arbejde.  Et godt studiejob er essentielt, når det gælder opbyggelsen af et fornuftigt curriculum vitæ for alle jurastuderende. Når man er nået længere hen på studiet er kunsten netop at håndtere såvel den akademiske verden som verden udenfor på den rigtigt måde; rigtig mange møder deres kommende arbejdsgiver allerede på kandidatuddannelsen. Men har du som førsteårsstuderende en børneopsparing eller en kassekredit og kan du klare dig med det og med SU fra september 2017 til juni 2018, så er det anbefalingen her, at du ikke påtager dig erhvervsarbejde. Det gælder både i forhold til jobbet i det lokale supermarked eller jobbet som medhjælper på et advokatkontor. Kan du klare det økonomisk, så vent med dette arbejde til efter sommereksamen 2018! Først på det tidspunkt har du fået et tilstrækkeligt fundament og kendskab til studiet samt overblik til at kunne prioritere rigtigt. Jurastudiet er omfattende, og det fortjener din fulde opmærksomhed 24/7 i de næste 10 måneder. Dedikér tiden til det som der generelt er alt for lidt tid til for både studerende og færdiguddannede jurister, nemlig reel fordybelse. Som ny studerende skal man have tid til at lære at studere og have tiden til at kunne sidde til kl. 03.00 på læsesalen eller foran Ugeskrift for Retsvæsen online og få læst de domme som der henvises til i fodnoterne. Det er på den måde man får helt fod på de afgørende basale juridiske grundbegreber som formel og materiel tilbagevirkende kraft og uoverensstemmende accept. Den sparsomme tid du har i overskud udover dit fuldtids jurastudium bør ikke spildes på ikke kvalificerende arbejde men derimod på at du socialiserer dig med dine nye studiekammerater. Husk at jo bedre det går dig til eksamen på første år, jo lettere bliver det at finde et relevant studiejob allerede på bacheloruddannelsen.</p>

<h2>2. Engagér dig socialt!</h2>

<p>Hvis du gennemfører jurastudiet, er de mennesker, du i den kommende tid skal til at lære at kende og som du skal følge på holdundervisning og forelæsninger nogle du vil komme til at arbejde sammen med i utallige situationer fremover, ja muligvis resten af dit liv. Den juridiske verden er lille og netværk betyder også meget for jurister. Hvis du i forvejen bor i én af de store uddannelsesbyer hvor du også skal studere så pas på med at fortsætte dit gamle liv uden samtidig at ofre tilstrækkelig energi på at lære nytilflyttere at kende og deltage aktivt og socialt på det nye studie. Man skal selvfølgelig ikke glemme sine gamle venner, men gør det også til en hovedprioritet for dig at etablere dig i det nye studiemiljø. Mød op på campus hver dag, brug læsesalen og undlad at isolere dig i dit gamle hjem eller kollegieværelset i forstæderne…</p>

<h2>3. Alle fag er vigtige!</h2>

<p>Så til det faglige: På alle jurauddannelser gælder det at der findes såvel dogmatiske som ikke-dogmatiske fag. De dogmatiske fag er f.eks. familieret, formueret og forfatningsret. De ikke- dogmatiske fag er fag, der understøtter de dogmatiske fag, men som ikke kun handler om paragraffer, principper og domme i snæver forstand. Selvom mange 1.årsstuderende hævder at f.eks. Juridisk Metode (i København, Odense og Aalborg) eller retshistorie (i Aarhus) er mindre væsentlige fag, og at man hellere bør bruge kræfterne på de dogmatiske fag, er det her rådet, at man også bestræber sig på at forstå og klare sig godt i disse. Fagene er helt grundlæggende for forståelsen af alle fag på jura og man opfanger her en masse information man ikke får andre steder, blandt andet fordi oplysningerne ofte tages for givet af undervisere og færdige jurister. Hertil kommer at eksamen i de nævnte fag typisk ligger som det første i studieprogrammet. Det betyder, at man allerede kender resultatet af disse eksaminer, før man går op til den næste eksamen. Det giver naturligvis selvtillid at klare sig godt, og motivationen til at prøve kræfter med de store eksaminer i familieret, formueret mv. er – alt andet lige – større, hvis man allerede er kommet godt i gang. Derudover er det ingen hemmelighed, at mange er karaktermæssigt udfordret i de store eksaminer (i hvert fald set i lyset af de 12-taller på de gymnasielle uddannelser, der har sikret billetten til jurastudiet.) Er det gået knap så godt i formueret og/eller familieret, og har man samtidig i Juridisk Metode eller retshistorie indkasseret en dårlig karakter, der afspejler en ringe indsats, føler man sig ikke godt tilpas på sit nye studium.</p>

<h2>4. Undersøg hvad der kræves!</h2>

<p>At klare sig godt til eksamen kræver ikke bare forberedelse af ren faglig karakter. Der er stor variation i eksamensformerne, og det er klogt at man gør sig det helt klart, lige fra begyndelsen, hvad der kræves i de enkelte fag. Hvor mange timer varer eksamen? Er det en hjemmeopgave? Skal der skrives synopsis? Grib fat i underviseren i faget og gerne tidligere studerende der har været op til eksamen året forinden og forlang så nøjagtig besked som overhovedet muligt om, hvad der kræves til den enkelte eksamen og hvor faldgruberne normalt ligger. Vær ikke tilfreds før du har fået et helt klart svar! På dagen for eksamen må kravene ikke komme som nogen overraskelse for dig!</p>

<h2>5. Læs rigtigt!</h2>

<p>Alle læser individuelt, men alle bør også gøre sig tanker om hvorvidt de læser rigtigt. Det er korrekt at man i princippet skal kende pensum ned til mindste detalje. Og det er i princippet også korrekt, at svaret på visse spørgsmål alene står på en linje eller i en fodnote. Derfor er det vigtigt, at man læser pensum omhyggeligt, hvilket i praksis vil betyde, at man læser langsomt. Omvendt skal man ikke fortabe sig i detaljer. Man kan nemlig ofte finde det rigtige resultat, hvis man har forstået hovedlinjerne i pensum. Disse hovedlinjer er helt centrale og eksamen kan ses, som en test på om de studerende har forstået hovedlinjerne i pensum og er i stand til at anvende dem på konkrete problemstillinger. Dine juridiske lærebøger er de redskaber du skal bruge til at løse de konkrete opgaver. </p>

<h2>6. Lav øvelsesopgaver!</h2>

<p>En fornemmelse for hvad der kræves til eksamen og for hvilke dele af pensum der er vigtige, kan dog ikke opnås ved udelukkende at læse pensum. Det er helt afgørende at lave øvelsesopgaver. Kombinationen af øvelsesopgaver og læsning af pensum skaber succesoplevelser på jura! Øvelsesopgaverne skærper opmærksomheden om særligt relevante dele af pensum, og man læser pensum bedre og mere effektivt ved at have problemstillingerne fra øvelsesopgaverne med i bagagen.</p>
<p>Til en start må man bestræbe sig på, at alle de opgaver, som skal rettes af holdunderviseren, bliver afleveret. Herudover bør man forberede sig grundigt til de opgavegennemgange, der tilbydes på forelæsning. Det indebærer, at man på nøjagtig samme måde, som man vil gøre til eksamen, løser opgaverne, d.v.s. skriftligt og på tid. Kun ved ”realistisk opgaveløsning får man greb om den konkrete metode, som er påkrævet ved eksamen. Opgaverne f.eks. i familieret har alle en ganske særlig opbygning. Der er tale om samme tema med variationer – igen og igen! Jo flere gange man får prøvet variationerne igennem, jo mere fortrolig vil man være med konkret opgaveløsning. Og alt andet lige er det lettere at løse en bodeling i familieret, hvis man allerede har 15 bodelinger bag sig som følge af løsning af gamle eksamensopgaver.</p>
<p>Det er dog helt afgørende, at man gør sig det klart, at arbejdet med opgaverne ikke stopper her. Man bør også i tiden op mod eksamen ofre meget tid på at løse opgaver – enten selvstændigt eller i læsegruppe. Man kan således med fordel arbejde sig igennem de tidligere eksamensopgaver som der er adgang til på uddannelserne, og det er værd at bemærke, at man har ret til aktindsigt i både tidligere eksamensopgaver og rettevejledninger, hvis de ikke allerede er offentliggjorte.</p>

<h2>7. Skriv dit eget kompendium !</h2>

<p>Så snart du kommer i gang med jurastudiet vil du hurtigt blive præsenteret for en masse noter og kompendier der er skrevet af tidligere studerende. Sådanne kompendier kan undertiden være nyttige, men være opmærksom på om de er opdaterede og på at mange indeholder fejl og mangler da typisk ikke er nogen form for kvalitetskontrol med disse. Kompendier er den næstbedste løsning til understøttelse af pensumlæsning. Det kan dog aller mest anbefales, at man i stedet for at bruge andres noter laver sit eget kompendie. Det er ofte udarbejdelsen af et sådant, man lærer en masse af.</p>

<h2>8. Udnyt eksamenstiden!</h2>

<p>Selvom der ved studiestart er længe til eksamen, skal et enkelt basalt eksamensråd ikke forties. Det kan måske nok forekomme omsonst, men det må ikke desto mindre tages med her: UDNYT HVERT SEKUND AF EKSAMENSTIDEN! Alarmklokkerne bør ringe, hvis man er færdig i god tid før eksamen er slut, for det vil normalt være et udtryk for, at man har overset en problemstilling. En skriftlig opgave i forfatningsret på 1.år i Odense er f.eks. ikke designet til at blive løst på to eller tre timer, men på fire hele timer!</p>

<h2>9. Forstå hvad der ligger i mundtlig eksamen!</h2>

<p>Forberedelsen af en mundtlig eksamen er ganske anderledes end den skriftlige. Et er at kunne stoffet. Noget ganske andet er at kunne fremføre denne viden mundtligt for censor og eksaminator, og på en måde, der er nogenlunde forståelig for andre end en selv. Man skal ikke lyde som en grammofonplade. Omvendt belønnes man for at kunne disponere stoffet på en selvstændig og hensigtsmæssig måde. Dette kræver, at man møjsommeligt forbereder alle de enkelte spørgsmål og at man er forberedt på krydsforhør. Igen er der grund til at minde om råd nummer 4: gør dig det klart, hvad der kræves til eksamen! </p>

<h2>10. Gå i læsegruppe!</h2>

<p>Læsegrupper er en god idé ved alle fag på jura – det er altid godt at se på en sag med flere øjne, og det er super vigtigt for motivationen at have nogen at dele juridiske og ikke-juridiske glæder og sorger med i de lange eksamensperioder. Læsegrupper er usandsynligt vigtige, fordi man ikke uden hjælp fra gruppen kan indøve realistisk eksamensteknik og fordi meget få uden gode sparringspartnere kan komme ordentligt rundt omkring pensum. Det er på flere af jurauddannelserne blevet almindeligt at man i en række fag automatisk bliver tildelt en gruppe under medvirken af underviseren og arbejdet i disse grupper skal naturligvis gives den højeste prioritet. Det skal dog ikke skygge for, at man endvidere med stort udbytte bør danne private læsegrupper i fag, hvor gruppedannelsen ikke indgår som et led i fagbeskrivelsen. En læsegruppe på 2 personer kan fungere fint, 3 personer er nok optimalt mens 4 er lige ved at være én for mange. Læsegrupper med endnu flere personer må frarådes, der skal være tid til at alle kan få taletid, det er dét som det hele drejer sig om. Stemmebåndene bør være hæse forud for den mundtlige eksamen, men sørg selvfølgelig for at have stemme nok tilbage til en 20 minutters eksamination!   </p>

<h2>11. Bliv foreningsaktiv!</h2>

<p>De er mange fordele ved at engagere sig i foreninger på jura eller studenterpolitisk. Man etablerer hurtigt et netværk, og møder personer på tværs af årgangene. Tilbuddene spænder lige fra FC Juras fodboldhold i Aarhus til FC Culpa i København, over en juridisk jagtforening, til ELSA i alle universitetsbyer og festforeninger som JUS i Aarhus og JD i København. Lidt senere på studiet er det oplagt at engagere sig i De Jurastuderendes Retshjælp i Aarhus, Aalborg og Odense, og få færdigheder med konkret, reel problemløsning. Uanset om man bliver aktiv i en forening eller bare møder op til foreningens arrangementer eller fester bør man give sig i kast med disse aktiviteter som er stærkt medvirkende til din integration på jurastudiet.</p>

<h2>12. Undervurdér ikke studiet!</h2>

<p>Det sidste råd herfra skal ikke forstås som en trussel men blot en helt kort reminder om at jurastudiet ikke er en walk-in-the park. Mange har med rette i tidens løb stillet spørgsmål ved og kritiseret enkelte dele af jurastudiet og dets opbygning. Et kritikpunkt man imidlertid aldrig hører fra færdiguddannede er, at jurastudiet er for let. Der er al mulig grund til at ønske held og lykke med første år på jurastudiet, for det får man brug for som studerende, uanset evner. Det bedste man kan sige i den forbindelse er, at jura er et fag hvor der er betaling ved kasse 1, hvis man gør en god arbejdsindsats.</p>

<p>Sammenfattende: Velkommen til jurastudiet! Giv den fuld skrue og rigtig meget held og lykke med det første studieår!</p>

<h4>Frederik Waage er tidligere advokat og adjunkt, dr.jur. ved Syddansk Universitet, hvor han er fagansvarlig for fagene forfatningsret og civilproces. Han udgiver i begyndelsen af 2018 bogen ”Forfatningsret – opgaver, tekster og materialer” fra Karnov Group. De ovennævnte råd er alene et udtryk for forfatterens – og ikke universitetets holdning. Forfatteren krediterer advokat Jeppe Holt for bidrag til en tidligere offentliggjort udgave af denne artikel i bladet Paragraf, Aarhus Universitet.</h4>
